Que son els castells? Els castells són construccions humanes de sis a deu pisos d’alçada que van néixer a finals del segle XVIII, a la zona del Camp de Tarragona, i que posteriorment han arrelat arreu del país. Cada castell és el resultat de valors tan universals com el treball en equip, la solidaritat, l’autosuperació, el sentiment de pertinença o la integració de persones de totes les edats, orígens, races i condicions socials. Una tradició genuïnament catalana que la Unesco va declarar l’any 2010 Patrimoni Immaterial de la Humanitat.

HISTÒRIA. Durant els més de dos segles de tradició, els castells han evolucionat notablement i han viscut situacions extremes: d’estar a punt de desaparèixer a principis del segle XX, fa uns cent anys, a viure el seu millor moment actualment.

ELS ORÍGENS (1770-1800). Els castells són una evolució del ball de valencians, una mostra de folklore que finalitzava amb l’enlairament d’una figura humana. Quan aquest ball, originari del País Valencià, va arribar a Catalunya al segle XVIII va arrelar amb força al Camp de Tarragona, el Penedès i el Garraf. La figura final amb què acabava el ball va anar guanyant protagonisme: l’al•licient era fer-la cada vegada més alta o complicada, no només per superar-se a un mateix, sinó també per superar els altres grups de ball de valencians. Va ser a Valls on aquesta competència va acabar donant autonomia pròpia a aquesta figura final fins a convertir-la en el que avui coneixem com a castells.

PRIMERES COLLES (1801-1850). Fer la construcció més alta era l’objectiu dels primers castellers vallencs que, a començaments del segle XIX, es van organitzar ja en dues colles: la dels Pagesos i la dels Menestrals. Les colles vallenques es desplaçaven per tot el Camp de Tarragona i el Penedès, de juny a octubre, participant a les festes majors.

“PRIMERA ÈPOCA D'OR” DELS CASTELLS (1851-1893). Durant el primer segle d’existència, el fet casteller va evolucionar en positiu, les colles van anar assolint noves fites que els van portar a aixecar castells de fins a nou pisos. De fet és al 1851 quan es documenta el primer castell de 9 amb folre de la història, durant les festes de Santa Tecla de Tarragona. L’activitat gaudia d’una gran popularitat a la seva àrea tradicional i és el període que es coneix com la primera època d’or dels castells. Aquest període es tanca al Vendrell el 1893 amb el darrer castell de 9 pisos que es veurà en gairebé un segle.

“LA DECADÈNCIA” DELS CASTELLS (1894-1926). A començaments del segle XX es produeixen diferents fenòmens que fan que l’activitat castellera s’estanqui: hi ha una forta migració del camp a la ciutat per trobar feina; els esports moderns com el futbol comencen a guanyar adeptes i la sardana empordanesa s’imposa arreu del territori; tot plegat mentre els castells passen de moda i perden pistonada fins el punt de quasi desaparèixer.

“LA RENAIXENÇA” DELS CASTELLS (1926-1981). Des del seu naixement i durant prop de 130 anys els castells havien estat un element quasi exclusiu de les colles de Valls, generalment dues, que al llarg del segle XIX es van anar desplaçant arreu del territori casteller: Camp de Tarragona, Penedès i Garraf. A partir del 1926 els castells viuen una revifalla a partir de la fundació de les primeres colles estables no vallenques, a Tarragona i el Vendrell. Un fet que modifica el mapa i motiva una nova competència que implicarà un fort creixement del món casteller, amb la recuperació dels castells de vuit pisos, en un moment en què les colles comencen a utilitzar un color de camisa per a diferenciar-se entre elles. Però els tres anys de Guerra Civil Espanyola (1936-1939) suposen un fort retrocés per a l’activitat castellera que, tot i això, no s’atura.

ELS CASTELLS SOTA EL FRANQUISME (1939-1975). La dictadura no suposa una prohibició dels castells, que llavors no són vistos com un símbol de catalanitat, sinó com un simple espectacle tradicional local. El règim, però, obliga les colles d’una mateixa localitat a fusionar-se en una sola entitat. Al llarg dels anys 50 i 60 es va recuperant la normalitat i el fet casteller guanya en vitalitat, amb una gran rivalitat entre les colles de Valls i la resta. S’apropa el final de la dictadura i els castells experimenten un canvi social que els acabarà convertint en el que són en l’actualitat. El 1969 neix a Barcelona la primera agrupació de fora de l’àmbit tradicional i també la primera colla en què els castellers no cobraven.

LA RECUPERACIÓ DEL CARRER (1976-1990). La transició cap a la democràcia comporta un moviment social de recuperació del carrer i de reivindicació de la cultura catalana. En aquest context continuen sorgint noves colles fora de l’àrea tradicional castellera que plantegen un nou model de colla precursora de la integració total de les dones. És en aquest moment quan els castells s’impregnen de molts dels valors actuals: es converteixen en una activitat altruista i integradora i es comencen a concebre com un símbol de país.

“SEGONA ÈPOCA D’OR” DELS CASTELLS (des de 1981). Dins d’aquest context el següent impuls arriba gràcies a la recuperació dels castells de nou. El 1981 la Colla Vella dels Xiquets de Valls descarrega, quasi un segle després, el 4d9f que serveix per obrir les portes del que s’ha anomenat la segona època d’or dels castells. Cinc anys després la Colla Joves Xiquets de Valls completa també el 3d9f i els castells de nou es comencen a sovintejar per part d’altres colles punteres del país.

EL BOOM DELS '90. Amb la presència dels castells l’any 1992 a la cerimònia d’inauguració dels Jocs Olímpics de Barcelona, el món casteller viu una fase de mediatització i internacionalització que serveix per a la creació de noves colles fins arribar a la seixantena a finals dels anys 90, el doble de les que hi havia deu anys enrere. Les noves fites no tarden en arribar i el 1993, els Minyons de Terrassa assoleixen el primer castell de l’anomenada gamma extra (de dificultat superior als castells de 9) i el 1998 es fan els primers castells de 10, quan el mes de novembre els Castellers de Vilafranca carreguen el primer 3d10fm i una setmana després els Minyons de Terrassa el descarreguen.

ELS CASTELLS AVUI. A partir de l’any 2010, amb la inclusió dels castells a la llista representativa del Patrimoni Immaterial de la Humanitat per part de la UNESCO i a conseqüència també de la crisi econòmica que permet l’entrada de nous castellers, es torna viure un altre boom amb la creació d’una nova fornada de colles fins arribar al centenar el 2019. Aquest any també representa un salt endavant en l’àmbit tècnic, ja que durant la Diada de Santa Úrsula les dues colles de Valls carreguen per primera vegada en la història el 3d9sf.

LA TÈCNICA. Els castells no són resultat d’improvisacions aleatòries a plaça, sinó que són fruit d’un estudi detallat de les estructures, els seus components, i les funcions i ubicacions de cadascun d’ells, en primer lloc; i d’un assaig constant durant mesos, en segon.

Parts d'un castell. Pom de dalt: Són sempre els tres últims pisos d’un castell, llevat dels pilars. L’integren els més menuts de l’estructura: dosos, acotxador i enxaneta. I, atenció, perquè a l’hora de determinar l’alçada del castell, cadascun d’ells computa com un pis!

Parts d'un castell. Tronc. Són els castellers que configuren l’esquelet de l’estructura. Segons, terços, quarts, quints, sisens i setens és la nomenclatura que rebrà cadascun dels pisos del castell. La tipologia de castellers varia en funció del pis; com més amunt més àgils i lleugers són els components.

Parts d'un castell. Folre i manilles. La dificultat tècnica d’algunes construccions fa que sigui necessària una segona base de suport, folre, o fins i tot una tercera, manilles, que estan concebudes com una pinya però més reduïda pel que fa a nombre de castellers.

Parts d'un castell. Pinya. És el nom que rep la base del castell i té dues funcions bàsiques: d’una banda, fixa l’estructura i, de l’altra, funciona com a matalàs en cas de caiguda. Una de les coses que més sorprenen l’espectador menys avesat és que l’estructura de la pinya està perfectament organitzada pel que fa al nombre de castellers que en formen part, la manera com s'hi col·loquen i la funció que hi fan. És un veritable trencaclosques.

TIPUS DE CASTELL. El nom dels castells és determinat per dos paràmetres: el nombre de castellers per pis -sense tenir en compte el pom de dalt- i el nombre de pisos. El mínim de pisos que ha de tenir una estructura per ser considerada un castell són sis, amb l’única excepció dels pilars, que se’n fan a partir de quatre pisos

ESTRUCTURES SIMPLES. Són les més fàcils de comptar i identificar. Es composen d’un, dos, tres o quatre castellers per pis. Compte, però, que quan ens referim a estructures simples no volem dir pas que siguin senzilles de fer

ESTRUCTURES COMPLEXES. Amb més de quatre castellers per pis, les estructures complexes no són cap altra cosa que una combinació d’estructures simples. Algunes d’elles són veritables obres d’enginyeria.

ESTRUCTURES SINGULARS. Es tracta de castells que tot i que tenen una estructura simple se singularitzen bé per la forma d’aixecar-se bé perquè prescindeixen d’alguna base de suport habitual.

MÚSICA. Els castells no s’entenen sense la música de les gralles (instrument de vent tradicional català) i els timbals. El “toc de castell” és la peça més coneguda: és la que s’interpreta durant l’enlairament de les torres i en marca els tempos, de manera que serveix de guia per als integrants de la construcció. Però, si som en una diada castellera, abans de sentir el toc de castell haurem sentit el toc d’entrada a plaça. Molts altres moments castellers tenen també la seva cançó corresponent, com el toc del pilar caminant o el toc de vermut (que s’interpreta al final de l’actuació).

ELS INSTRUMENTS. Els instruments que acompanyen tradicionalment els castells són la gralla i el timbal. La gralla seca és un tub de fusta troncocònic que, amb petites variacions, té una mida d’uns 35 cm de llargada amb nou forats: sis a la part superior i un a la inferior. També hi ha dos forats més a la campana o boca de l’instrument, que hi són per millorar l’afinació i la sonoritat. Les fustes poden ser diverses: ginjoler, banús, boix, olivera, etc.

Hi ha altres tipus de gralles com són la gralla dolça (també coneguda com de claus o de dues claus), un model més avançat de gralla seca que incorpora unes claus a la part de baix que li permeten arribar fins al mi3. Lla gralla baixa, que és una quarta més greu de la dolça i incorpora claus que li permeten arribar fins al la2. A la part superior de la gralla s’hi afegeix el tudell, també de forma cònica, que pot ser de diverses mides. I al tudell és on es col•loca l’inxa o canya. L’inxa es construeix artesanalment de canya, i es tracta de dues pales superposades lligades amb un fil. En passar l’aire pel mig de les dues pales, aquestes vibren i produeixen el so.

La transcripció musical majoritària de la gralla és “de sol a sol, com els pagesos”. A Sitges però, són excepció a aquesta corrent i anomenen “re” a la nota que sona tapant tots els forats. En el món de la gralla trobarem dos sistemes d’afinació: a 415 Hz, més habitual a la zona tradicional i a 440 Hz, més habitual a la zona no tradicional. Pel que fa als timbals, Xavier Bayer i González al programa de festa major de Vilafranca del 1990 indica “Els timbals més antics eren de fusta, en general de menys de dos pams d’alçada i d’un i mig de diàmetre. Amb una pell a dalt i una a baix que es tensaven mitjançant cordes; també hi ha un o dos bordons de tripa a la pell de sota que el fan redoblar.” Avui en dia els més habituals són de llautó, tapats per les dues bandes amb pell natural o plàstica tensada amb tensors de metall i amb una bordonera regulable a la banda oposada. El timbal es toca amb dues baquetes de fusta.

HISTÒRIA. Hi ha diverses teories sobre l’origen de la gralla tradicional. En tot cas s’afirma que arrelà especialment entre els segles XVIII i XX al Camp de Tarragona, Penedès, Tarragonès i Garraf. La gralla tradicional és la curta o seca. Al darrer terç del segle XIX va aparèixer la gralla llarga de claus o dolça, per poder fer harmonies a diferents veus i tenir una major tessitura. En el seu moment la introducció de la gralla dolça fou objecte de crítica per un nombrós grup de nostàlgics de la gralla seca, però tampoc faltaren partidaris de la gralla llarga, disparitat de criteri que es manté fins a dia d’avui.

HISTÒRIA. L’època més esplendorosa de la gralla cal datar-la entre 1875 i 1915. En aquesta època es va introduir la gralla baixa. També em aquesta època els tabals de fusta varen modificar-se per uns de més lleugers de llautó. A partir de 1915 començà la decadència de la gralla amb el monopoli que representava l’ensenyament familiar, l’aparició d’altres instruments i gustos musicals, que feu que es reduís el nombre de grallers. Pere Català i Roca el 1952 va fer un balanç a Destino dels grallers que quedaven: 14 grallers i 7 timbalers.

HISTÒRIA. A la tardor de 1952 Sitges va organitzar una escola on s’impartís de forma oberta l’ensenyament de la gralla. L’any 1969 es posà en marxa l’escola de grallers a Tarragona. El 1976 ja apareixia una nova colla de grallers Vilafranquins. També el 1976 la colla castellera d’Altafulla va convocar la primera Trobada de Grallers “... La seva sola celebració representa un pas endavant en l’estructuració i formulació de tot un programa d’actuació dels qui, com els grallers, formen part del món casteller i en són membres de ple dret” (Món Casteller, op cit Jordi Garcia Soler, Avui del 4/12/1976).

HISTÒRIA. Més tard el 1981, a Reus, iniciaren la Trobada de Música Tradicional i el 1986 se n’organitzà una a Guardiola de Font-rubí. El 14 de desembre de 1979 va fer la seva presentació el grup Escola de Grallers de la Colla Joves dels Xiquets de Valls. A partir dels anys 80 es crearen mètodes pedagògics, i es realitzaren congressos, exposicions, mostres de música popular i tradicional, etc. I als 90 les aules de música tradicional a diversos punts del territori. Des de l’any 2006 la gralla es pot estudiar a l’Escola Superior de Música de Catalunya, com a títol superior de música, equivalent a una llicenciatura, juntament amb altres instruments de música tradicional.

EL TOC DE CASTELLS. Tal com indica Joan Cuscó “el Toc de Castells consta de dues parts emmarcades per tres motius: inici, aleta i sortida, el conjunt i cada una de les quals descriuen o narren l’itinerari del castell. En aquest cas, el so, és la guia perquè els que aguanten el castell sàpiguen com es va desenvolupant la seva construcció: L'inici Consisteix en un toc d’atenció.

EL TOC DE CASTELLS. Part 1: És la melodia que companya el fet de carregar el castell. La seva durada depèn del ritme de construcció del castell. L'aleta: És un toc d’atenció que indica l’assoliment del castell i consisteix en la repetició mantinguda de dues notes (re4 i mi4) fins que l’anxaneta aixeca el braç. És el moment en què la gralla fa sonar el sol4. Part 2: Tot seguit de l’aleta comença l’acció de descarregar el castell l’inici de la qual ve expressada musicalment per tres notes descendents (sol4, fa4, mi4) que es fan durar mentre l’enxaneta i l’acotxador desmunten el pom de dalt i a continuació la melodia, amb un disseny regular descendent i ja a tempo va guiant el descens ordenat dels castellers. La melodia retorna aviat a les característiques del tema, sent un motiu diferent el dels dos primers compassos. També és una part amb una durada oberta com en la pujada.

EL TOC DE CASTELLS. Sortida: El castell descarregat té també el seu petit tema o coda per indicar el final: uns 8 compassos amb una melodia feta de grupets artificials, valors curts, de perfils ascendents i amb un tempo ad libitum. El toc de castell comença al registre agut i acaba també en ell. Tant la part 2 com la sortida varien la seva durada segons el ritme del descarregament del castell. A més, concretament en la sortida, els grallers s’avisen per tal de fer la versió curta o llarga segons el cas. La curta consisteix en fer només els dos darrers compassos”.

EL TOC DE CASTELLS. Com indica Xavier Bayer en els castells de set “quan comencen a pujar els terços és quan s’inicia l’execució musical del toc de castells. En el moment que el cap de colla crida “terços amunt!” el so potent de la gralla i el timbal envaeixen l’espai acústic i alerten que el castell ja ha començat”. En castells de vuit s’inicia quan comencen a pujar els quarts, i així successivament en funció de l’alçada dels castells.

ACTUACIÓ. El calendari casteller varia cada any i sovint pateix canvis a poques setmanes vista, de manera que la millor forma de saber on i quan es poden veure castells és consultar amb uns dies d’antelació quines actuacions tindran lloc en una data concreta, tenint en compte que l’activitat castellera no és permanent, sinó que es regeix per una temporada no oficial.

ON I QUAN? Tradicionalment, aquesta temporada començava per Sant Joan (24 de juny) i s’acabava amb la diada de Santa Úrsula (diumenge posterior al 21 d’octubre), però aquest calendari s’ha eixamplat i en l’actualitat es poden veure castells durant pràcticament tot l’any, si bé el moment de l’any amb menys activitat son els mesos de desembre i gener. A més, el nombre d’actuacions també ha crescut: cada any s’enlairen més de 10.000 castells. A l’estiu, per exemple, se celebren desenes d’actuacions cada cap de setmana. Cal tenir en compte que els castells, com a activitat amateur, solen tenir lloc en cap de setmana o en dies festius. La importància de les actuacions és variable, malgrat que n’hi ha que, per tradició, acostumen a ser les més seguides any rere any. De la mateixa manera que el calendari s’ha eixamplat en el temps, també ho ha fet sobre el mapa: es poden trobar torres humanes pràcticament cada cap de setmana en la major part del territori.

LES DIADES IMPRESCINDIBLES Tot i que el calendari és variable i és difícil saber on es podran veure les millors actuacions, sí que existeixen una sèrie de diades amb les quals, per tradició i resultats històrics, es podria configurar el llistat de les cites imprescindibles.

Sant Joan (Valls). Sant Joan marcava tradicionalment l’inici de la temporada castellera. Cada 24 de juny a Valls té lloc la diada de festa major, en la qual les dues colles locals tenen el seu primer cara a cara. El mateix 24 a la tarda també es poden veure castells a Tarragona amb la participació de les quatre agrupacions de la ciutat.

Festa Major de Terrassa (Terrassa). És una de les primeres actuacions destacades de la temporada i se celebra el primer diumenge després de Sant Pere (29 de juny). Hi actuen les dues colles locals, els Minyons i els Castellers de Terrassa, a més d’una tercera colla convidada. Acostuma a ser una bona oportunitat per veure grans castells.

Les Santes (Mataró). Des de l’any 2000, la diada de Les Santes ha anat guanyant pes en el calendari casteller gràcies al bon paper de les colles convidades i a la gran evolució de la colla local, els Capgrossos de Mataró.

Diada de Les Neus (Festa Major de Vilanova i la Geltrú). El dissabte abans del 4 d’agost (vigília de la Festa Major) la plaça de la Vila de Vilanova i la Geltrú és l’escenari de la diada de Les Neus on, a banda de la colla local, hi actuen dues colles de màxim nivell. Els castells són dissabte a la tarda, una bona excusa per allargar-ho amb un sopar i algun dels actes de nit.

Festa Major de la Bisbal del Penedès (La Bisbal del Penedès). Cada 15 d’agost, la petita població de la Bisbal del Penedès es converteix en l’epicentre casteller, en una de les cites més genuïnes del calendari, coneguda tant pels castells que s’hi poden veure com per les altes temperatures.

Festa Major del Catllar (El Catllar). El Catllar no té colla pròpia, però des del segle XIX viu amb passió els castells. La seva diada de festa major, el tercer o quart dissabte d’agost a la tarda en una de les places amb més caliu del món casteller, s’ha convertit per mèrits propis en una de les indispensables per als aficionats: colles convidades de primer nivell, estratègia i rivalitat en són els ingredients.

Festa Major del Catllar (El Catllar). El Catllar no té colla pròpia, però des del segle XIX viu amb passió els castells. La seva diada de festa major, el tercer o quart dissabte d’agost a la tarda en una de les places amb més caliu del món casteller, s’ha convertit per mèrits propis en una de les indispensables per als aficionats: colles convidades de primer nivell, estratègia i rivalitat en són els ingredients.

Sant Fèlix (Vilafranca del Penedès). La Diada en majúscules. Cada 30 d’agost, Vilafranca del Penedès convida a les que considera “les quatre millors colles del món casteller”. Tradició, rivalitat, castells de la màxima dificultat i un escenari imponent fan que la que molts consideren “la plaça més castellera” s’ompli de milers d’aficionats per gaudir d’un dels espectacles més emocionants de la temporada. Tot i que el 30 d’agost és el gran dia, els castells per la festa major vilafranquina comencen abans, el 29, amb l’actuació de vigília, i acaben l’endemà, el 31, amb Sant Ramon. En aquest cas les colles que hi participen són les locals.

Santa Tecla (Tarragona). La festa major de Tarragona compta amb dues actuacions en què s’acostumen a veure castells de la màxima dificultat. La més tradicional és la diada de Santa Tecla, que se celebra el dia mateix de la patrona (23 de setembre) amb les quatre colles locals. Des de 2005 però, s’hi ha afegit la Diada del Primer Diumenge de Festes, en què hi actuen les dues millors colles locals i s’hi convida a dues colles foranes de primer nivell.

La Mercè (Barcelona). El diumenge més proper al 24 de setembre (festa major de Barcelona) se celebra la diada de la Mercè de colles convidades, una de les actuacions que aplega més espectadors i, sobretot, més turistes. Cal ser puntual perquè l’excés de públic fa que a vegades s’hagin de tancar els accessos a la plaça de Sant Jaume. El mateix 24 de setembre també hi ha castells a Barcelona: hi actuen les colles locals.

Concurs de Castells (Torredembarra i Tarragona). El primer diumenge d’octubre dels anys parells té lloc l’actuació més excepcional del calendari. És l’única diada on hi ha guanyadors i perdedors explícits, on els castells valen punts, on un jurat revisa minuciosament que es compleixi un reglament i on els espectadors paguen entrada. És el dia en què els castells són obertament competició. Si volem assistir al Concurs, cal preveure-ho amb antelació perquè les 6.000 entrades s’esgoten al cap de poques hores de sortir a la venda. És l’espectacle casteller més gran del món: en les tres jornades que dura, s’hi poden veure actuar 42 colles.

Diada del Mercadal (Reus). Els anys senars, la plaça del Mercadal de Reus aplega, la tarda del primer dissabte d’octubre, algunes de les millors colles del món casteller, que actuen junt amb els Xiquets locals. És una bona oportunitat per combinar una tarda de compres i bons castells.

Fira de Santa Teresa (El Vendrell). El diumenge més proper al 15 d’octubre, la plaça Vella del Vendrell viu des de fa molts anys una diada plena de tradició, on es poden veure castells de màxima dificultat en un entorn entès. La colla local, els Nens, està acompanyada per dues colles d’alt nivell que ofereixen alguns dels castells de màxima dificultat.

Santa Úrsula (Valls). La plaça del Blat, el quilòmetre zero del món casteller, l’escenari on, fa més de 200 anys, es van veure les primeres torres humanes, viu el seu gran dia per Santa Úrsula, l’actuació que té lloc el diumenge posterior al 21 d’octubre. Una exhibició de pura essència castellera, de la rivalitat més genuïna, i de castells de la màxima dificultat per part de les dues colles de Valls, Vella i Joves. Una de les singularitats d’aquesta plaça és que només hi actuen les colles vallenques.

Sant Narcís (Girona). Els Minyons de Terrassa van posar la plaça del Vi en el mapa de les grans places fent-hi el 1998 el primer quatre de nou sense folre del segle XX. Des de llavors, cada any es converteix, el diumenge anterior al 29 d’octubre, en la millor oportunitat de veure castells de la màxima dificultat al nord de Catalunya.

Tots Sants (Vilafranca del Penedès). Els Castellers de Vilafranca tanquen la temporada organitzant aquesta diada a la seva plaça, en què hi fan els darrers grans intents de l’any: moltes de les millors actuacions de la història s’han vist un 1 de novembre. Si per Sant Fèlix les colles convidades són les “millors del món casteller”, per Tots Sants s’intenta que siguin les que, per nivell, vindrien a continuació: valors emergents que hi veuen un aparador immillorable.

Diada dels Minyons de Terrassa (Terrassa). N’hi ha prou a dir que, en aquesta diada, s’hi van veure els primers dos de nou carregat i tres i quatre de deu descarregats de la història per entendre la seva importància. És la darrera actuació destacada de la temporada (tercer o quart diumenge de novembre), fet que sovint obliga a anar-hi ben abrigat.

LES MÉS SINGULARS A banda de les actuacions on es veuen els castells més grans, n’hi ha que són excepcionals per altres raons: perquè s’hi fan castells de nit, perquè es fan en emplaçaments singulars o perquè tenen alguna particularitat que les fa especials. Aquestes en són només alguns exemples.

Cada 10 anys. Els anys acabats en 1 se celebren a Valls les festes Decennals de la Mare de Déu de la Candela (2 de febrer), durant les quals té lloc l’actuació més multitudinària. Hi fan castells de manera simultània totes les agrupacions del món casteller en el qual es converteix en un espectacle de color.

La majoria de diades tenen lloc diumenge al migdia, però hi ha excepcions. L’actuació de Completes a Valls, el 23 de juny, comença a tres quarts d’onze de la nit. És una diada que s’emmarca en la festa major de Sant Joan i on els castells es barregen amb el foc. Una de les imatges més espectaculars és quan les dues colles sostenen els seus pilars durant diversos minuts mentre al cel es projecta un castell de focs.

La diada de Millars, al Rosselló, és la més antiga de la Catalunya Nord. Des de l’any 1997, a començaments d’agost, es fan castells en el marc d’una fira taurina que cada any aplega més de 50.000 persones per veure castells, pasdobles i toros.

Castells sense colla. Cada 9 d’agost a Llorenç del Penedès els veïns del poble –sense formar cap colla– fan castells vestits de carrer en una diada que comença a les 12 de la nit. Un cop acabada l’actuació, els assistents poden gaudir d’un tall de síndria abans de la revetlla.

La festa major d’estiu de Tarragona, Sant Magí, compta amb una de les diades més tradicionals. Cada 19 d’agost les quatre colles de la ciutat enlairen castells a la plaça de les Cols, un escenari únic que permet al públic més puntual veure els castells assegut a les escales de la Catedral. Cal anar-hi preparat per a la calor!

Els Marrecs de Salt, els Sagals d’Osona, els Tirallongues de Manresa i els Castellers de Lleida, quatre colles de poblacions unides per l’Eix Transversal, celebren des de 1999 una diada castellera. S’organitza a mitjan setembre de manera itinerant i destaca pel bon ambient entre les colles, que acaben l’actuació amb un castell de germanor.

Pilars caminats. Després de l’actuació castellera, la diada de la Mercè, el 24 de setembre, a Tarragona, té una particularitat. Les quatre colles de la ciutat enlairen un pilar de quatre pisos que puja i baixa els 19 graons de les escales de la Catedral i que prova de recórrer 410 metres fins arribar a l’ajuntament en un temps que oscil•la entre els 10 i els 15 minuts. A Girona, els Marrecs de Salt també tenen el seu particular pilar caminant. El dia de Tots Sants, ben entrada la nit, proven cada any de pujar els 90 graons de la Catedral.

Bellprat, un poble de l’Anoia de 91 habitants, va tenir durant la Primera República la primera alcaldessa escollida democràticament. Des del 2009 el municipi ret homenatge a Natividad Yarza amb una diada castellera que se celebra a finals d’octubre i que té la singularitat que als troncs dels castells només hi pugen dones.

COM FUNCIONEN? Una actuació castellera típica consta de tres castells i un pilar de comiat per part de cada colla participant: en cada actuació poden actuar una, dues, tres, quatre o fins i tot més colles, malgrat que les més habituals són de tres. Les agrupacions van enlairant els seus castells per rondes, seguint un ordre d’actuació que es pacta o sorteja abans de començar. Habitualment, en cas de no assolir el castell que es prova, la colla té dret a repetir-lo.

Per molt que busquem, no trobarem enlloc un “reglament dels castells” que reculli per escrit les normes que regeixen les torres humanes. Però això no vol dir que aquestes regles no existeixin: els castells es basteixen seguint unes convencions no escrites que tothom coneix i accepta. L’única actuació que sí compta amb unes normes explícites és el Concurs de Tarragona, que fonamentalment intenta recollir per escrit i aplicar les regles tradicionals castelleres, tot i que amb algunes diferències.

QUI HA GUANYAT? Malgrat que, des de fora, ho pugui semblar perquè coincideixen en una mateixa plaça diferents “equips”, els castells no són una mera competició i no hi ha ni guanyadors ni perdedors. Les colles fan els castells fonamentalment per superar-se a elles mateixes i assolir els seus reptes. Per això és habitual que, després d’una diada, diverses colles surtin de plaça contentes: totes elles se senten guanyadores perquè han assolit els seus objectius. Tot i això, és evident que hi ha castells més difícils que altres. Els castellers en són conscients i sovint, a banda d’autosuperar-se, senten també l’al•licient de fer una actuació millor que els altres. Això és especialment clar en diades en què coincideixen colles amb nivell similar o amb rivalitat entre elles.

El concurs. El Concurs de Castells de Tarragona, que se celebra el primer cap de setmana d’octubre cada dos anys a la Tarraco Arena Plaça (TAP) de la ciutat, és una actuació castellera única i singular des de molts punts de vista.  

El concurs. En primer lloc, es tracta de l’única diada castellera que té un format explícitament competitiu, és a dir, que es regeix per un reglament escrit i amb una puntuació, un jurat que decideix els casos dubtosos i una classificació final. Les colles participants disposen de fins a cinc rondes per a provar d’alçar les seves estructures; els tres millors castells assolits determinen la puntuació de cada colla i, per tant, el seu lloc en la classificació final.

El concurs. A més, el Concurs de Castells també destaca pel volum de colles participants: un total de 30 colles actuen a la TAP entre les jornades de dissabte a la tarda (18 colles) i diumenge al matí (les 12 millors). A aquestes cal afegir-hi la jornada que se celebra el diumenge anterior a Torredembarra, on hi participen 12 colles més. Per tant, en total són 42 les colles que participen del certamen, convidades en base a una classificació, el Rànquing Estrella, que s'estableix segons els assoliments de l’any anterior.  

El concurs. Finalment, el Concurs de Castells també és una actuació extraordinària quant a l’expectació que desperta entre les persones aficionades (les entrades per veure’l en directe a la TAP s’exhaureixen al poc temps de posar-se a la venda) i la repercussió mediàtica, amb un interès creixent per part de mitjans de comunicació nacionals i internacionals, atrets per l’espectacularitat de l’esdeveniment. 

El concurs. Però, al mateix temps, el Concurs de Castells és una de les cites més tradicionals del calendari casteller. El primer Concurs de Castells a la plaça de toros de Tarragona (l’actual TAP) es va celebrar el 1932, i la cita biennal en aquest espai s’ha mantingut ininterrompudament des del 1970 (tot i que durant anys no tingués format de concurs). 

El concurs. Per tots aquests motius es pot afirmar que el Concurs de Castells és l’espectacle casteller més gran del món. En aquest sentit, la voluntat de l’Ajuntament de Tarragona, organitzador del Concurs de Castells, és que aquest esdevingui una gran festa per a tot el col·lectiu casteller i al mateix temps que sigui un aparador i dinamitzador d’aquesta manifestació inclosa per la Unesco dins la Llista Representativa del Patrimoni Cultural Immaterial.

El Concurs de Castells de Tarragona neix el 1932. Tot i que hi havia algun precedent –el 1902 se n’havia fet un a Barcelona-, l’aparició del Concurs de Castells de Tarragona responia a una dinàmica nova d’expansió i efervescència que en aquells moments vivia el món casteller, amb el creixement del nivell i l’aparició de noves colles a Tarragona i al Vendrell que se sumaven als tradicionals Xiquets de Valls. 

El Concurs de Tarragona, a més, neix a proposta de Pau Casals, vendrellenc i aficionat i als castells i llavors ja un músic de prestigi internacional. D’aquesta manera, el Concurs de Castells incorpora, des del seu origen, la voluntat de contribuir a millorar la consideració social i cultural dels castells. Casals presideix les edicions del Concurs de Castells de 1932 i de 1933, que se celebren a la plaça de toros de la ciutat. Els anys següents no es va poder repetir, en part a causa de la convulsa situació sociopolítica del país. 

Superada la Guerra Civil Espanyola (1936-39), els concursos es converteixen en un element força habitual del món casteller. Durant els 30 anys següents se’n celebren a Barcelona, Vilafranca del Penedès, Reus i Valls.  En aquest període, Tarragona també torna a organitzar concursos, amb un total de tres edicions entre el 1952 i el 1956, mantenint l’escenari de la plaça de braus i estrenant la periodicitat biennal, però la convocatòria no es consolida. 

El 1970 és l’any clau. El tot just creat Patronat Municipal de Castells decideix recuperar el Concurs de Castells per tal de garantir que la ciutat continuï sent una plaça castellera de primer ordre. El Patronat aconsegueix sumar la participació de les dues colles en aquell moment líders, que feia anys que no coincidien a plaça. L’expectació és brutal, la plaça de toros s’omple i l’espectacle està a l’alçada de les circumstàncies, amb la recuperació d’un castell clau com el dos de vuit amb folre. Per tots aquests motius, ja en aquell moment es parla del Concurs de Castells de 1970 com “el Concurs del segle”. 

A partir d’aquell moment, la convocatòria a actuar a la plaça de toros es produeix cada any parell ininterrompudament, si bé entre el 1974 i el 1978 s’adopta el format de “manifestació castellera”, és a dir, sense puntuació ni classificació final. Quan el 1980 es recupera el format de Concurs, el de Tarragona ja és l’únic que se celebra arreu de Catalunya. 

Durant les dècades següents, el Concurs de Tarragona acompanya el creixement del món casteller. Així, el 1982 ja s’hi veu el primer castell de nou pisos; el 1996 la primera construcció de l’anomenada “gamma extra” (els castells de màxima dificultat); i el 2000, el primer de deu pisos. Al mateix temps, el Concurs de Castells també guanya en projecció mediàtica: el 1990 va ser objecte de la primera retransmissió d’una diada castellera que feia Televisió de Catalunya. Com a contrapunt negatiu, a partir de 1996 el Concurs de Castells, que havia nascut amb la vocació d’aplegar totes les colles que existissin en cada moment, havia de limitar la participació només a les divuit millors mentre el seu número total anava creixent. 

L’arribada del segle XXI serveix per consolidar i millorar el Concurs de Castells en diversos aspectes. En primer lloc, a partir del 2006 es professionalitza progressivament l’organització, per tal de respondre als nous reptes, i s’obre al conjunt del món casteller amb la implantació del Consell Assessor. Segon, entre el 2006 i el 2010 es reforma la plaça de toros que, mantenint el seu aspecte icònic, es converteix en la Tarraco Arena Plaça (TAP), un equipament polivalent i modern, inclosa una cúpula que la recobreix. Finalment, el 2012 el Concurs de Castells s’amplia a dues jornades, i dos anys més tard s’hi afegeix una tercera, la de Torredembarra. D’aquesta manera s’ampliava el número de colles participants a un total de 42 i es recuperava la idea que el màxim de colles poguessin participar de la gran festa que és el Concurs de Castells. El 2012 també es va posar en funcionament la Biennal del Concurs de Castells, com un marc per a desenvolupar activitats de divulgació i reflexió entorn el món casteller al llarg dels dos anys entre edicions del Concurs. 

Els castells són torres humanes de fins a deu pisos aixecats per colles (grups organitzats) a Catalunya des de fa més de 200 anys. Es tracta d’una potent manifestació de la cultura popular d’arrel tradicional que conjuga l’espectacularitat, la bellesa plàstica i, al mateix temps, uns valors socials i cívics remarcables.

Els castells neixen a cavall entre finals del segle XVIII i inicis del XIX a la zona del Camp de Tarragona i el Penedès, però en els darrers 50 anys s’han estès arreu de Catalunya i fins i tot més enllà. De fet, en ple segle XXI els castells viuen el millor moment de la seva història, amb prop de 100 colles castelleres que realitzen les construccions més difícils. Aquest moment dolç es completa amb una important projecció mediàtica i un reconegut prestigi, concretat en la inclusió dels castells en la Llista Representativa del Patrimoni Cultural Immaterial de la Unesco el 2010.

Aquest èxit està motivat en el fet que els castells, malgrat ser una activitat d’arrel tradicional que manté bona part dels seus atractius originals, també han sabut adaptar-se als nous temps en qüestions com ara la incorporació de la dona –inicialment era una activitat exclusivament masculina-; la disminució del risc –per exemple, amb la incorporació d’un casc especial que protegeix la canalla-; o l’obertura a la societat en general. Els castells són tradicionals, sí, però alhora radicalment moderns. 

De fet, els castells ofereixen a la societat contemporània valors que sovint no són tan fàcils de trobar: la solidaritat, el treball en equip, l’amateurisme, el funcionament intern democràtic... Els castells són una activitat oberta a tothom, en què hi participen plegats homes i dones, grans i petits, de qualsevol origen i de qualsevol estatus econòmic, cultural o social. Per tant, és també una activitat amb una gran capacitat d’integració i cohesió social. 

És important remarcar el caràcter amateur de l’activitat. Els components i les components de les colles castelleres no són atletes ni artistes de circ, tot i que cal una bona forma física per ocupar determinades posicions i moltes hores d’assaig col·lectiu per aixecar les construccions humanes. Són homes i dones corrents que s’apleguen per gaudir d’una activitat que els apassiona.

Els castells estan formats per tres parts. La pinya és la base del castell, el conjunt de persones que toquen amb els peus a terra i que exerceixen pressió cap al nucli, alhora que serveixen de matalàs en cas de caiguda. El tronc és la part central del castell, les persones que es veuen per sobre de la pinya. Finalment, el castell culmina amb el pom de dalt, format per la canalla i que sempre adopta la mateixa disposició: dos castellers o castelleres agafats de braços (els dosos), un/a d’enxarrancat/ada (o a la gatzoneta) a sobre de les seves espatlles (l'aixecador/a o l'acotxador/a) i el darrer, que té la funció de traspassar per sobre i aixecar la mà simbòlicament (l’enxaneta). 

Els diferents tipus de castells que existeixen es basen inicialment en la combinació de dos paràmetres: l’alçada (el número de pisos que el composen) i l’amplada (el número de castellers i castelleres que formen cada pis del tronc). Aquests dos paràmetres determinen també el nom que se li dóna a cada construcció: així, per exemple, un quatre de vuit és una construcció de vuit pisos d’alçada amb quatre castellers per cada pis de tronc. 

Respecte l’amplada, els castells més habituals van de dues a quatre persones per pis de tronc. Les construccions amb una sola persona per pis s’anomenen pilars i, òbviament, no tenen la mateixa configuració de pom de dalt i s’executen habitualment al final de l’actuació, i, a vegades, també a l’inici, així com en actes protocol·laris, etc. Se’ls dóna un valor de salutació. També existeixen castells amb cinc o fins i tot més persones en cada pis. En aquests casos, es tracta de castells complexos: dues o més estructures de dos, tres o quatre que se sumen, amb poms de dalt diferenciats. També són castells complexos aquells que es basteixen amb un pilar o agulla dins seu. 

Respecte a l’alçada, els castells més petits tenen sis pisos i s’ha arribat fins als deu. L’excepció són els pilars, que poden ser de quatre pisos fins arribar al de nou. En les construccions de més alçada es pot afegir una segona o fins i tot una quarta pinya, anomenades folre, manilles i puntals, respectivament. 

Finalment, també cal tenir en compte que hi ha un tipus de castells especials per la seva tècnica d’execució diferenciada, els aixecats per sota. Es tracta de construccions en què els pisos són aixecats a pols. 

Com és lògic, unes construccions són més difícils que altres. En general, com més alt és un castell, més difícil és. Però també cal tenir en compte altres factors, com ara l’amplada (per exemple, un tres de vuit es considera més difícil que un quatre de vuit), la tècnica d’execució o si es fan servir o no pinyes suplementàries de reforç. Això és el que permet establir una jerarquia de dificultats i, per tant, una taula de puntuacions, que és un dels elements que defineixen el Concurs de Castells.

La història dels castells no es pot entendre sense el paper de Tarragona com una de les places més importants, tant convocant les colles més importants d’arreu del país, com gràcies als castellers locals. Igualment, els castells són una realitat ben present a la ciutat, que els considera un dels seus trets d’identitat més destacats. 

Al llarg del segle XIX, Tarragona acollia les actuacions dels Xiquets de Valls, així com dels Balls de Valencians de la ciutat. A Tarragona s’hi va fer el primer castell de nou pisos documentat, el 1851, així com la consecució més destacada de tota aquella Primera Època d’Or, el quatre de nou sense folre del 1881. 

Ja al segle XX, Tarragona va tenir un paper destacat en la Renaixença Castellera, que arrenca precisament amb el naixement d’una colla a la ciutat el 1926. Des d’aquell any, l’existència de colles castelleres tarragonines ha estat ininterrompuda. Actualment la ciutat compta amb quatre colles castelleres: els Xiquets de Tarragona (nascuts el 1970), la Colla Jove Xiquets de Tarragona (1980), els Xiquets del Serrallo (1988) i la Colla Castellera de Sant Pere i Sant Pau (1990). A més, també existeix una colla universitària, els Pataquers de la URV (2007). 

Òbviament, un dels principals lligams entre els castells i la ciutat de Tarragona és justament el Concurs de Castells, nascut el 1932 i que se celebra cada dos anys ininterrompudament des del 1980 a la Tarraco Arena Plaça. 

El 16 de novembre de 2010, a Nairobi (Kenya), la Unesco va aprovar la inclusió dels castells a la Llista Representativa del Patrimoni Cultural Immaterial (PCI). Els castells aconseguien així el màxim reconeixement institucional a què podien aspirar a nivell internacional. Segons la Unesco, “els castells són reconeguts pels catalans com una part integral de la seva identitat cultural, transmesa de generació en generació proporcionant als membres de la comunitat un sentit de continuïtat, cohesió social i solidaritat”. 

Amb la Convenció del PCI (2003), la Unesco pretén posar en valor elements culturals com els rituals, les festes o els coneixements tradicionals, que durant molt de temps han estat considerats com a cultura de segona classe. La Unesco remarca que aquest patrimoni és igualment fonamental per a les comunitats que hi participen i s’hi senten reconegudes. 

La inclusió d’un element a la Llista Representativa implica per part de les administracions la responsabilitat de vetllar per la seva salvaguarda, és a dir, de treballar per tal de mantenir les condicions que fan viable la continuïtat d’aquell element. El Concurs de Castells i la Biennal són, en aquest sentit, una eina important d’aquesta salvaguarda. 

A Tarragona també hi són presents altres elements que han estat inclosos en la Llista Representativa del PCI de la Unesco -com ara la dieta mediterrània, el flamenc, l’art de les construccions de pedra seca o el cant de la Sibil·la- però sens dubte el més identificat amb la ciutat són els castells. A més, el conjunt arqueològic de Tarraco forma part de la Llista del Patrimoni Mundial de la Unesco, de manera que a Tarragona hi conviuen patrimoni material i immaterial reconeguts per la Unesco en un mateix espai urbà.

El Concurs de Castells se celebra cada dos anys i l’aforament de la Tarraco Arena Plaça és limitat, però afortunadament hi ha moltíssimes més oportunitats per veure castells en directe. De fet, cada any es fan, arreu de Catalunya, prop de 800 actuacions castelleres, concentrades especialment entre els mesos d’abril a octubre, i generalment en cap de setmana. Aquí trobareu la informació sobre les diades que se celebren a la ciutat de Tarragona i aquí l’agenda general de diades arreu del país. 

Les diades castelleres se celebren en les places i els carrers de les poblacions, sovint amb motiu de la festa major. Generalment hi participa més d’una colla, i aquestes es van alternant en la construcció dels castells al llarg de tres rondes, amb la possibilitat de repeticions si algun castell no s’assoleix. La diada finalitza amb l’aixecament dels pilars de comiat. 

Les colles es diferencien pel color de la camisa i l’escut, mentre que tots els castellers comparteixen els pantalons blanc i una faixa negra. El mocador, vermell amb punts blancs, completa la indumentària castellera tradicional. 

Els castells s’aixequen al ritme d’una música –el “toc de castells”- interpretada amb gralles i timbals. La música serveix perquè les persones que formen part del castell tinguin informació de l’execució. L’objectiu és aixecar el castell fins que l’enxaneta el corona aixecant la mà (“carregar” el castell) i seguidament desmuntar-lo sencer (“descarregar”). En ocasions, però, els castells cauen (a l’entorn del 3%). Si el castell cau després de carregar-se es considera vàlid, però amb un valor inferior que si s’hagués descarregat. També, en ocasions, un castell pot fer-se enrere abans de carregar-se si es detecten problemes, justament per evitar una possible caiguda. En aquest cas parlem d'un intent desmuntat o peu desmuntat si no arriben a sonar les gralles.

Si assistiu a una diada castellera, tingueu en compte que poden durar dues hores o més. Per tant, preneu precaucions per la calor i el sol, especialment a l’estiu. Si voleu semblar entesos, heu de saber que un cop arrenca el castell (quan sona la música) ja no s’aplaudeix fins el moment de l’aleta, quan l’enxaneta aixeca la mà.

Finalment, veureu que en les pinyes sovint hi col·laboren membres d’altres colles o fins i tot persones del públic. Podeu fer-ho, però abans és necessari que parleu amb els castellers i castelleres perquè us donin un mínim d’instruccions de seguretat i us col·loquin de forma adequada. Us garantim una experiència excitant, però el més important és que la gaudiu amb totes les garanties. 

Lligat a això, és important remarcar que els castells que s’aixequen en una actuació són el resultat de moltes hores d’assaig. Les colles generalment fan dos assajos cada setmana. Els assajos es fan al vespre, en els locals de les colles, i a vegades és possible visitar-los, ja sigui amb un tour organitzat i guiat o simplement acostant-s’hi.

A partir del 2016, la Biennal ha organitzat una trobada de colles internacionals el dissabte del Concurs, al migdia, a la plaça de la Font. D’aquesta manera es donava resposta i visibilitat a la creixent aparició de colles castelleres en altres països. L’any 2016 hi van participar colles de Londres, París, Copenhaguen i Andorra. Dos anys més tard s’hi va sumar la de Madrid. A més, també hi van actuar la Muixeranga d’Algemesí i un grup de govindes de l’Índia.

Per aquestes colles internacionals, aquesta diada és un estímul important ja que és una ocasió d’actuar amb d’altres agrupacions –cosa que no és gaire habitual per elles- i davant un públic entès, així com d’intercanviar experiències entre elles i amb les colles de Catalunya.

Què és el Concurs de Castells? El Concurs de Castells és una diada castellera que té lloc cada dos anys i que acull les principals colles del país. A diferència de la majoria d'actuacions, el Concurs adopta un format de competició en què la posició de les colles en la classificació final ve determinada per la dificultat dels castells assolits durant la jornada.

Qui organitza el Concurs de Castells? L'Ajuntament de Tarragona convoca i organitza el Concurs de Castells. Des de 2014, compta amb la col·laboració de l'Ajuntament de Torredembarra. 

Quan i a on es fa? El Concurs de Castells té lloc cada dos anys i tradicionalment se celebra el primer cap de setmana d'octubre dels anys parells. Actualment, consta de tres jornades: el darrer diumenge de setembre, a la plaça del Castell de Torredembarra; i els primers dissabte i diumenge d’octubre, a la Tarraco Arena  Plaça de Tarragona. 

Quantes colles hi participen? Actualment hi participen 42 colles, repartides de la següent manera: dotze colles a Torredembarra, divuit el dissabte a la TAP i dotze el diumenge també a la TAP.

Com es decideixen les colles participants? En funció de la seva posició al Rànquing Estrella, un índex classificatori que avalua les millors actuacions de les colles des de l'1 de setembre de l'any anterior al Concurs fins al 31 d'agost de l'any de la competició. Les colles classificades entre les posicions 42i 31 actuaran a Torrdembrra, les classificades entre els llocs 30 i 13 actuaran dissabte i les 12 primeres ho faran el darrer diumenge.

Com es decideix el guanyador del Concurs? Les colles disposen de cinc oportunitats (rondes) per provar els seus millors castells. Per a la classificació final se sumaran els punts dels tres millors castells de cada colla. La colla amb més punts al final de la competició és la guanyadora.

Què és la taula de puntuacions? És el document en el qual s'indiquen els castells que es poden intentar durant el Concurs i el seu valor amb punts, assignat segons la seva dificultat. Aquesta taula de puntuacions és aprovada per una Comissió Assessora i publicada mesos abans del Concurs.

Quins són els premis? Les colles reben una compensació econòmica en funció de la seva posició en la classificació final. La quantitat econòmica està regulada per la taula de premis.

Qui forma part del jurat? Actualment el jurat està format per set persones enteses en el món casteller. Un d'aquests membres actua com a president i és designat directament per l'organització del Concurs. Els altres sis membres són designats per les sis primeres colles classificades en l'edició anterior del certamen.

Què s'ha de fer per assistir de públic? Les dues jornades del Concurs de Castells que se celebren a Tarragona són un espectacle de pagament i, per tant, per accedir-hi es necessita comprar l'entrada pertinent. Es poden adquirir exclusivament online a l'adreça https://entrades.tarragona.cat/ Els nens de fins a 3 anys no necessiten entrada, però no hauran d'ocupar seient propi. La jornada a Torredembarra és d'accés lliure i gratuït.

CONSELLS PER A PARTICIPAR. Treu-te el rellotge, les ulleres, les arracades i els anells. En cas de caiguda podrien ser perillosos. No aixequis el cap! Si penses que no podràs aguantar la curiositat, millor que ho vegis des de fora! Ser a la pinya requereix de la màxima concentració.

Guia’t per les gralles, els crits del cap de colla i el so ambient per intuir com va el castell. No empenyis amb la panxa, sinó amb el pit, i només quan des de davant ho demanin. Quan sentis “Dóna’m pit!” sabràs que és el moment de fer-ho. Deixa’t aconsellar. Tothom ha tingut una primera vegada i els més veterans estaran encantats (a vegades massa!) d’explicar-te què has de fer i com t’has de posar. En cas de caiguda, no t’acotxis i no deixis d’empènyer endavant.

VALORS. Des del novembre del 2010, els castells són reconeguts per la UNESCO com a Patrimoni Immaterial de la Humanitat. El seu valor estètic i el desafiament de la gravetat de ben segur que van tenir a veure, però el principal motiu del reconeixement són els valors que els castells porten implícits.

AMATEURISME. Els castells són una activitat totalment altruista. El casteller no cobra per formar part d’una colla. Ser casteller és posar-se al servei d’un projecte en què l’única recompensa serà la satisfacció dels reptes assolits, de l’autosuperació.

D’altra banda, els castells són a la vegada una activitat gratuïta: el casteller no paga per formar part d’una colla, de manera que és una oportunitat d’invertir el temps de lleure: fer castells és tenir dos o tres assajos al vespre durant la setmana i una actuació el cap de setmana, sovint en altres pobles o ciutats de Catalunya. A més, és una activitat que es pot gaudir en família.

TREBALL EN EQUIP. En els castells, la glòria és sempre col•lectiva. Tan importants són els castellers que formen la pinya com l’enxaneta que corona el castell. Cal que centenars de persones compleixin cadascú amb la seva tasca per tal que la colla assoleixi l’èxit.

ESPAIS DE COHESIÓ SOCIAL I INTEGRACIÓ. La inclusió i la integració són també valors essencials dels castells: en una colla es coneix gent de tota mena, es fan amics, es coneix i practica l’idioma, es veuen i tasten els hàbits i la cultura local... Per això pertànyer a alguna colla ha ajudat a milers de nouvinguts a integrar-se en la societat catalana en les darreres dècades.

A més, els castells són solidaris per definició: el casteller “regala” al grup el seu esforç, patiment, valentia, temps... I, a canvi, només espera que la resta de castellers faci el mateix. D’altra banda, a les colles també hi trobem solidaritat en el sentit clàssic: les relacions que s’estableixen entre els membres fan que uns s’ajudin als altres. Els castells creen xarxa.

Les colles castelleres són associacions obertes, a les que tothom pot unir-se i en què l’opinió de tothom és escoltada. La norma bàsica de funcionament intern són els estatuts de cada colla, que s’aproven democràticament per part de l’assemblea de castellers. També correspon a l’assemblea l’elecció de les juntes tècnica i directiva. A més, les colles estan agrupades en la Coordinadora de Colles Castelleres de Catalunya, entitat que també elegeix els seus òrgans de govern i pren les seves decisions de forma democràtica. De manera que, tot i ser hereu d’una tradició bicentenària, el món casteller segueix un model del tot democràtic.

TRADICIÓ I MODERNITAT. Els castells són una activitat que, en bona mesura, es mantenen fidels a l'esperit i la pràctica que presentaven fa 200 anys: el fet de ser part fonamental de la festa major, l'acompanyament de la música o la pròpia tipologia dels castells són alguns dels elements que s'han transmès de generació en generació. Aquest pòsit de tradició no vol dir, però, que els castells no hagin estat capaços de canviar i adaptar-se als nous temps. De fet, és això el que n'explica la pervivència i la vitalitat sense precedents que demostren en l'actualitat.

Aquests canvis han estat tant tècnics com socials, com ara la incorporació de la dona que es va donar a partir dels anys 80. A més, els castells han estat objecte de nombrosos estudis de tipus científic per tal de millorar la seguretat dels participants. Fruit d'aquestes investigacions, per exemple, s'ha dissenyat un casc protector que utilitzen els més petits. Finalment, els castells són presents de forma notable en els mitjans de comunicació i singularment a Televisió de Catalunya, que hi ha apostat fins al punt de convertir-los en un dels aparadors de les seves innovacions tecnològiques, com ara el 3D.

LES COLLES. Els castellers s’agrupen en colles, els diferents “equips” que fan castells. En l’actualitat n’hi ha 104. El que les diferencia, a banda del nom, és sobretot el color de la camisa. Cada colla és un petit univers. Podem trobar des de les agrupacions que tot just comencen i fan castells de sis pisos fins a les que assoleixen construccions de l’anomenada “gamma extra”, els de màxima dificultat. De la mateixa manera, n’hi ha que no arriben al centenar de membres, mentre que les més grans poden arribar a arrossegar gairebé un miler de camises en les actuacions més importants. Totes, però, comparteixen l’essència: són grups de castellers que treballen plegats per tal d’assolir els seus reptes.

Les colles generalment s’identifiquen amb una població concreta, tot i que també hi ha alguns municipis amb més d’una colla. A Barcelona, per exemple, n’hi ha vuit. Un cas particular és el de les colles universitàries, aparegudes recentment, i que estan composades únicament per estudiants i professors.

COM S'ORGANITZEN LES COLLES Les colles castelleres disposen d’una doble jerarquia interna. Per una banda, la junta tècnica és la que s’ocupa de la composició i l’assaig dels diferents castells: qui forma cada pis, com s’estructura la pinya, quins castells es proven... El cap de colla és el líder de la junta tècnica, que acostuma a comptar amb ajudants com el cap de pinyes, el cap de canalla... Per entendre’ns, el cap de colla és l’equivalent a “l’entrenador” en els esports. L’altre vessant organitzatiu el trobem en la junta directiva, encapçalada pel president i que, com en qualsevol associació, compta també amb figures com tresorer, secretari... La directiva s’ocupa dels assumptes institucionals i organitzatius de l’entitat: pressupost, contractacions (com ara autobusos), organització d’esdeveniments extracastellers...

INDUMENTÀRIA. Els pantalons blancs, la faixa negra i el mocador vermell amb punts blancs són la indumentària comuna entre tots els castellers. El que la diferencia entre unes colles i altres són el color de la camisa i l’escut. Cada colla compta amb el seu color de camisa característic, malgrat que òbviament, amb la proliferació de noves colles any rere any, gairebé tots els colors estan repetits.

UNESCO. El 2010 l’Organització de les Nacions Unides per a l'Educació, la Ciència i la Cultura (UNESCO) va aprovar la inclusió dels castells a la llista representativa del Patrimoni Immaterial de la Humanitat. D'aquesta manera, els castells adquirien una categoria universal, amb el màxim reconeixement a què pot aspirar un element de cultura popular. Després de superar els diferents filtres, la decisió final es va prendre en la reunió del Comitè Intergovernamental per a la Salvaguarda del Patrimoni Immaterial de la Humanitat, que es va celebrar a Nairobi (Kenya) el 16 de novembre de 2010.

En la seva resolució, entre d’altres elements, el Comitè destaca que “els castells són reconeguts pels catalans com una part integral de la seva identitat cultural, transmesa de generació en generació proporcionant als membres de la comunitat un sentit de continuïtat, cohesió social i solidaritat”. Podeu trobar tota la informació referent a la inclusió dels castells.

Els orígens de la Llista Representativa del Patrimoni Cultural Immaterial es remunten a l'any 1972, quan es va adoptar per part de la UNESCO la Convenció per a la Salvaguarda del Patrimoni Cultural i Natural, destinada a la protecció de grans monuments i de paratges naturals. Ja en aquells moments es van sentir veus demanant la creació d'un catàleg similar per a aquelles manifestacions tradicionals, festes i rituals escampades arreu del món i que, pel seu caràcter immaterial i efímer, sovint veuen la seva continuïtat amenaçada. Tot i això, no va ser fins l'any 2003 que la UNESCO va adoptar la Convenció específica per a la salvaguarda del patrimoni immaterial.

Aquesta Convenció va definir el patrimoni immaterial com “els usos, les representacions, les expressions, els coneixements i les tècniques que les comunitats i els grups i, en determinats casos, els individus reconeixen com a part integrant del seu patrimoni cultural”. Aquesta definició inclou pràctiques socials com ara les representacions, les tradicions, les festes i els ritus, les arts escèniques, l'artesania i, més en general, aquells coneixements i habilitats que, transmesos de generació en generació, serveixen per donar a la comunitat un sentit d'identitat i continuïtat.

LA CCCC. El creixement del fet casteller va portar a la fundació, l’any 1989, de la Coordinadora de Colles Castelleres de Catalunya, entitat cridada a representar els interessos comuns de les colles, especialment promocionar el món casteller i sobretot garantir que l’activitat castellera estigués coberta per pòlisses d’assegurances adequades.

En l’actualitat, la CCCC la formen prop de 100 colles i el seu protagonisme és més rellevant que mai: va ser la Coordinadora, per exemple, qui va donar un impuls definitiu a la candidatura dels castells com a Patrimoni Immaterial de la Humanitat. També segueix sent l’entitat que gestiona les assegurances mèdiques de les colles i qui promou la investigació de nous mètodes de prevenció de riscos en els castells.

El document “Els orígens del fet casteller: del ball de valencians als Xiquets de Valls (del segle XVIII al 1849)”, escrit per Alexandre Cervelló Salvadó i adaptat per Roger Roig César, és una guia didàctica publicada per la Càtedra URV per a l’Estudi del Fet Casteller (maig de 2023). A continuació tens un resum exhaustiu i organitzat en paràgrafs del contingut, extraient tota la informació rellevant:

La guia pretén apropar als estudiants de secundària el naixement dels castells humans i la seva evolució des del ball de valencians fins als Xiquets de Valls. Es basa en la investigació històrica de Cervelló (publicada el 2017 per Cossetània Edicions i la Colla Vella dels Xiquets de Valls). El projecte neix de la necessitat d’ampliar el coneixement sobre els orígens dels castells i contextualitzar-los dins un període històric ple de guerres i inestabilitat. L’objectiu és mostrar com un grup de vallencs va iniciar un moviment cultural que ha perdurat fins a convertir-se en Patrimoni Immaterial de la Humanitat.

El ball de valencians és considerat el precedent més directe dels castells. El seu element característic, la torreta final, va evolucionar cap a estructures cada cop més altes, originant els primers castells. Les primeres mencions daten del segle XVII, i al segle XVIII el ball ja era molt estès al Camp de Tarragona, Penedès, Lleida i Barcelona.

Tot i que inicialment es dubtava de l’existència d’un ball vallenc propi, s’han documentat referències el 1712, 1725 i 1790. A través de documents com el qüestionari de Francisco de Zamora (1790), es confirma la presència del ball de valencians a Valls. També s’identifica Jaume Fuster Foguet, àlies Anxaneta, com una figura clau: fou el primer nen documentat que coronava aquestes torres humanes.

Cap al 1770, a l’Arboç ja es feien construccions de “sis sostres”, i a Valls s’incorporava l’enxaneta. A mesura que la competició entre colles creixia, la construcció humana va guanyar protagonisme per damunt de la dansa. L’Església, tot i perseguir balls considerats indecorosos, va tolerar els valencians vallencs, fet que va permetre la seva evolució cap als castells. Aquest canvi va implicar la pèrdua del contingut religiós, la incorporació de la canalla i una clara orientació cap a l’alçada i la destresa tècnica.

L’any 1791 és clau: coincidint amb les primeres Festes Decennals de la Candela, apareix la denominació “Noys de Castells”, considerada el primer registre documental del fet casteller. Un rebut de roba pagada pel rector Jaume Cessat per aquests “Noys de Castells” és la primera prova escrita de la seva existència.

Segons testimonis com el baró de Maldà (1794), a Tarragona ja es distingien els “castells o sostres de gent” del ball de valencians. Aquesta diferenciació evidencia que els castells havien adquirit entitat pròpia. L’enxaneta, sempre un nen al cim, esdevenia la figura central. La tècnica també es perfeccionà: s’introduí el sistema dels “tres passos” o cops de peu per pujar amb més seguretat.

Valls va tenir un paper protagonista, ja que hi van néixer termes i estructures lèxiques castelleres. Les famílies Batet, Fuster i Tondo apareixen com els primers llinatges vinculats a aquesta nova pràctica.

A principis del segle XIX, la ciutat de Valls ja comptava amb dues colles: La Colla dels Pagesos, hereva directa del ball de valencians. La Colla dels Menestrals, sorgida possiblement de Picamoixons.

La rivalitat entre totes dues va marcar profundament el món casteller. Els pagesos representaven la part més conservadora i vinculada a l’Església, mentre que els menestrals simbolitzaven l’ofici, la modernitat i la independència econòmica.

El 1814, el rei Ferran VII va presenciar castells a Valls, fet que va donar gran prestigi a la tradició. El 1819, els Menestrals van aixecar el primer castell de vuit pisos conegut, però la jornada va acabar tràgicament amb dos assassinats a causa de la rivalitat. Aquest fet va comportar una prohibició de 15 anys per als Menestrals, que només van tornar a actuar el 1834.

Durant la dècada de 1830-1840, els germans Salvador i Josep Batet van assumir la direcció de les colles, reduint la tensió i consolidant la tradició. Amb el temps, les colles van ser conegudes com la del Salvador (Pagesos) i la del Pep (Menestrals), i el fenomen es va estendre a altres poblacions com Vilafranca, Vilanova, el Vendrell i l’Arboç.

El Diario de Barcelona del 20 de juliol de 1849 recull per primera vegada l’expressió “Valencianos (vulgo Xiquets de Valls)” en motiu de la festa de Santa Anna al Vendrell. Aquesta denominació substitueix definitivament les antigues referències al ball de valencians.

Entre 1791 i 1849, Valls ja s’havia consolidat com el bressol del fet casteller. La nova denominació “Xiquets de Valls” simbolitza el reconeixement popular i la diferenciació definitiva entre balladors i castellers. A partir d’aquest moment, la tradició entrà en una nova etapa de maduresa, preludi de la Primera Època d’Or (a partir de 1850), quan es van assolir fites tècniques mai vistes abans.

Des del món casteller som conscients que una part de la societat percep les torres humanes com una activitat amb un perill important. Aquesta percepció, però, contrasta amb la del casteller, que a partir de la seva experiència personal i dels estudis existents, sap que el risc objectiu és molt inferior al que sovint es creu. El risc percebut i el risc real rarament coincideixen, com demostra també la comparació entre el cotxe i l’avió: mentre molta gent se sent segura en un cotxe, l’avió desperta por, tot i ser molt més segur segons les estadístiques.

Els estudis de sinistralitat castellera mostren que els castells cauen amb molt poca freqüència i que el percentatge de caigudes ha anat disminuint en els darrers anys. Quan es produeix una caiguda, hi ha mecanismes de frenada i amortiment que redueixen la intensitat de l’impacte i, per tant, la probabilitat de lesió. La pinya redueix més del 60% de l’energia d’impacte, i això explica per què, malgrat l’alçada, les lesions són poc freqüents. Les lesions tant en adults com en nens no són ni més greus ni més habituals que en altres activitats esportives o de lleure, i en el cas dels nens, el risc és fins i tot la meitat que en altres jocs o esports.

El fet que els castells caiguin tan poc sovint és resultat no només d’una actitud prudent sinó també de la implantació de protocols de seguretat activa. Les colles assagen sistemàticament, disposen d’equips tècnics que planifiquen les actuacions i estableixen progressions controlades de dificultat. L’entrenament està planificat i cada casteller té assignada una posició segons la seva preparació. Moltes colles compten amb equips sanitaris i dispositius de trasllat per emergències, i tot el món casteller treballa coordinadament per millorar la seguretat i prevenir riscos.

A més de la seguretat activa, s’han desenvolupat sistemes de seguretat passiva com els cascs per a la canalla, els terres atenuants als locals d’assaig i les xarxes de protecció. També s’estudia la protecció cervical en algunes posicions de la pinya. Paral·lelament, s’analitzen els aspectes psicològics i socials de l’activitat, com els beneficis i riscos psicosocials per als nens i l’impacte emocional que pot tenir participar en els castells.

Fer castells és una activitat lúdica amb més de dos segles d’història. Tot i que comporta el risc inherent a qualsevol activitat física, el món casteller ha sabut conèixer, gestionar i reduir aquests riscos amb rigor, compromís i esperit col·lectiu. Gràcies a la col·laboració d’institucions com el Centre d’Alt Rendiment, la Societat Catalana de Pediatria o la Universitat de Barcelona, s’han pogut desenvolupar estudis científics que demostren que fer castells no és una activitat perillosa, sinó una pràctica segura dins els marges del sentit comú i la preparació tècnica.

Els estudis recollits al dossier inclouen anàlisis de la freqüència de caigudes, la seva mecànica i els mecanismes de protecció, com el paper amortidor de la pinya o el desenvolupament del casc casteller. També s’han analitzat les càrregues físiques i psíquiques de l’activitat, les condicions mèdiques recomanables per als castellers de pisos baixos i la importància de l’entrenament físic i aeròbic. Aquests treballs han permès dissenyar mesures concretes que han reduït considerablement la sinistralitat.

La Coordinadora de Colles Castelleres de Catalunya i el Foment de la Ciència i la Salut en el Món Casteller han impulsat jornades de prevenció, formació en primers auxilis i publicacions científiques. Aquestes activitats, juntament amb la divulgació i els protocols tècnics, han contribuït a fer dels castells una activitat més segura i conscient. Els materials com “Fem pinya” o “El manual de supervivència del casteller” són exemples de la voluntat d’educar i formar castellers amb coneixements tècnics i mèdics.

Finalment, s’han fet estudis sobre els aspectes psicosocials de la canalla castellera. Aquests mostren que els nens i nenes viuen l’activitat amb alts nivells de diversió, autoestima i sensació de competència, i que la colla constitueix un espai de relació i suport emocional. La participació familiar i el sentit de comunitat afavoreixen que l’activitat tingui un impacte psicològic positiu, ajudant els infants a desenvolupar autonomia, motivació i control emocional davant situacions de risc. En conclusió, el món casteller ha fet un pas decisiu per entendre i reduir els seus riscos sense renunciar a la seva essència col·lectiva i festiva. Fer castells continua sent una activitat segura, formativa i amb grans beneficis socials i humans, fruit del treball científic i organitzatiu de tot un país.


